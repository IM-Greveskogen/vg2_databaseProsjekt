# Nettside som bruker database

*Mange bedrifter benytter web-baserte verktøy når de jobber, disse er som oftest knyttet opp mot en database.*

I dette prosjektet skal du utvikle en nettside som er knyttet til en database. Det skal være noe som kan være nyttig for bedriften du er utplassert i, snakk gjerne med dem for å få ideer til hva du kan lage. Det betyr ikke noe om de allerede har et system som gjør det samme som det du lager, du står helt fritt til å velge hva du ønsker å lage. 

## Hva skal du lage?

Som en del av oppgaven skal du levere ulike ting:

**1.	Oppdragsbeskrivelse og plan:** En plan for prosjektet, som forklarer hva du skal lage og skisserer litt enkelt hvordan du skal jobbe (hva skal du gjøre når og i hvilken rekkefølge).

*Leveres som et Word-dokument i teams*

**2.	Database:** Databasen skal inneholde minst tre tabeller, disse trenger ikke være knyttet sammen.

*Script for opprettelse av databasen legges i egen mappe på GitHub repoet*

**3.	Nettside:** Nettsiden skal være brukergrensesnittet mot databasen din, ved å bruke nettsiden skal brukeren (minimum) kunne:

- Legge inn nye ting i databasen
- Finne ting i databasen
- Endre ting i databasen
- Slette ting i databasen

*Koden til nettsiden leveres i GitHub repoet*
 
**4.	Committ historikk:** Minst en gang hver økt skal du lagre det du har gjort, legge til en committ melding og pushe koden til GitHub. Du står fritt til å gjøre dette så ofte du ønsker

*Denne leveres ved at du pusher koden din til GitHub*

## Krav til oppgaven

Oppgaven du leverer skal møte følgende krav:
- **Teknisk:** Du må bruke en SQL-database. For front-end bruker du HTML, CSS og JavaScript. For Back-end kan du fritt velge mellom Node.js og PHP. 
Ønsker du å bruke noen andre teknologier må det avklares med lærer før du setter i gang. 
-	**Brukervennlighet:** Nettsiden skal være intuitiv og enkel å bruke.
-	**Relevans:** Løsningen din skal være noe som kan være nyttig for praksisbedriften du er i.

## Læreplanmål

Det er lagt ved et eget dokument som viser hvilke læreplanmål denne oppgaven dekker

### Vurdering

Vi deler vurderingene i to kategorier: Underveisvurdering og Sluttvurdering.

### Underveisvurdering
- **Commits:** I løpet av prosjektet vil du få jevnlige tilbakemeldinger på committs-historikken din, husk at denne er med å gi lærer et innblikk i hvor godt du jobber.
- **Underveis-fagsamtale:** I starten av prosjektet skal du avtale et møte med lærer hvor dere ser på det du har laget og diskuterer fremdriften og plan videre.
- **Sluttvurdering:** Når prosjektet er ferdig, og du har levert endelig kode skal du presentere arbeidet du har gjort til faglærer i både 2ITA og 2ITB. Denne presentasjonen vil være en del av en fagsamtale dere har. *Begge lærerne deltar på disse samtalene for å sikre at vi har en rettferdig og god karaktersetting på tvers av klassene. *

### Vurderingskriterier


| Vurderingskriterie | Lav måloppnåelse | Middels måloppnåelse | Høy mål|
|---|---|---|---|
| Modellere og opprette databaser for informasjonsflyt i systemer.  | Lager minst 1 tabell i databasen med noen relevante attributter. | Oppretter 3 tabeller i databasen med relevante attributter og velger passende datatyper til attributtene. | Lage en databasemodell som er godt begrunnet og hvor man benytter enkelte prinsipper for godt databasedesign. Oppretter databasen med minst 3 tabeller og med passende attributter og datatyper. Det benyttes både primærnøkkel og fremmednøkkel i databasen | Kan forklare hvordan man har jobbet og hvilke avgjørelser man har tatt for å lage database som vil dekke behovet for funksjonalitet som er levert i plan og funksjonsbeskrivelse. 
| Anvende relevant testmiljø og utføre testing tilpasset IT-løsningen som utvikles. | Forklare litt om hvilke programmer man kan bruke for å utvikle programmer og IT-verktøy. | Kunne forklare hvordan man kan sette opp et testmiljø relatert til utvikling av IT-verktøy. | Kunne forklare utfyllende om testmiljøer og hvordan man selv har brukt dette i arbeid med egne oppgaver gjennom terminen. Kunne forklare strategier for testing av egen kode underveis i en utviklingsprosess. |
| Lage og begrunne funksjonelle krav til en IT-løsning basert på behovskartlegging. | Leverer en plan som beskriver en eller noen av funksjonene som er planlagt for nettstedet. | Leverer en plan som beskriver funksjonaliteten som skal bygges inn på nettstedet. | Leverer en detaljert plan for funksjonaliteten man tenker å bygge inn i løsningen og argumenterer for de valgene man har tatt. | 
| Beskrive ulike datalagringsmodeller og metoder for å hente ut og sette inn bestemte data fra databaser som brukes av andre systemer. | Lager nettsted hvor bruker kan skrive data som lagres til database, og hvor bruker kan hente noen data fra database. | Lager nettsted hvor data kan lagres i henhold til funksjonsbeskrivelsen og planen man har levert. Data skal også kunne hentes ut fra database i henhold til planen som er levert. | Lager nettsted hvor lagring og uttrekk av data fungerer i tråd med det som er levert i beskrivelsen av funksjonskravene til nettstedet. Kan forklare hvordan dette foregår og hva som er viktig å tenke gjennom når man lager slik funksjonalitet.  |
| Vurdere fordeler og ulemper ved ulike programmeringsspråk og velge og anvende relevante programmeringsspråk og algoritmer i eget arbeid. | Kjenne til forskjellige programmeringsspråk med noe kjennskap til hvilke oppgaver de forskjellige er egnet til. | Kan velge og begrunne bruk av programmeringsspråk. Bruker eget arbeid som grunnlag for forklaringene. | Kan forklare på en presis måte hva som menes med ‘front-end’, ‘back-end’’ og ‘full-stack’ utviklere og gi eksempler på hvilke programmeringsspråk som vil være passende til arbeid som gjøres i de forskjellige delene av IT-løsninger. Kan bruke arbeidet med egne oppgaver i terminen som grunnlag for disse forklaringene.  |
| Beskrive og anvende relevante versjonskontrollsystemer i utviklingsprosjekter. | Kan forklare litt om hvordan utviklere kan holde kontroll med forskjellige versjoner av filer under arbeid med programmeringsoppgaver. | Kan forklare hvordan man jobber for å holde orden på forskjellige versjoner av programfiler underveis i programmering. Kan eksemplifisere med egne mapper og filer.  | Kan forklare og vise eksempler på hvordan man jobber med versjonskontroll i eget arbeid. Kan forklare flere aspekter ved dette temaet som er viktige og hvorfor det er helt nødvendig med et system for versjonskontroll i utviklingsprosjekter. Kan forklare scenarioer som kan oppstå i et utviklingsprosjekt uten et system for versjonskontroll. |
| Vurdere brukergrensesnitt til IT-tjenester og designe tjenester som er tilpasset brukernes behov | Lager et brukergrensesnitt som er delvis tilpasset brukernes behov. | Lager et brukergrensesnitt som er godt tilpasset brukernes behov og som stemmer overens med beskrivelsene som er levert.  | Lager et brukergrensesnitt som er meget godt tilpasset brukernes behov og argumenterer for løsningene som er valgt. Det som er laget stemmer overens med det som er levert av planer og beskrivelser. |

## Teori-tirsdag 

Hver tirsdag vil vi gå igjennom noe relevant teori. Som elev oppfordrer vi deg til å komme med innspill til teori du tenker bør gjennomgås.

Du velger selv om du ønsker å være i klasserommet og få med deg teorien, eller om du ønsker å jobbe et annet sted på skolen mens det er teorigjennomgang. 

